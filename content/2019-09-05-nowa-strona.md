---
tags: meta, blog
revised: 2019-09-09
---

# Nowa strona

Jeżeli mieliście już przyjemność być na mojej stronie kiedyś wcześniej, mogliście zauważyć, że coś się zmieniło. Otóż witryna została całkowicie przeprojektowana -- mimo kompletnego braku zdolności artystycznych i webdeweloperskich autora, dzięki dużej ilości czasu włożonej w design wygląda w miarę dobrze.

Inspirując się tłumaczeniem Microsoftu, żeby odróżnić ang. _page_ od _site_, pojedynczą stronę HTML nazywam _stroną_, a zbiór wszystkich stron nazywam _witryną_. Właśnie jednak zdałem sobie sprawę z tego, że ten artykuł to _Nowa strona_, nie _witryna_. Tak upada właśnie cała wiarygodność.

Z technicznego punktu widzenia, nowy system renderowania jest jeszcze gorszy od poprzedniego, ale za to ma dużo więcej funkcjonalności; opiszę to w kolejnym poście.

Zmienione zostało całkowicie podejście do treści na stronie: wszystko jest artykułem, z przypisaną datą publikacji. Dzięki temu nie czuję presji utrzymywania wszystkiego, co kiedykolwiek opublikuję, aktualnego do końca świata, który mimo wielu przekonujących zapowiedzi nadal nie nadszedł. Artykuły, które już zdecyduję się uaktualnić, wyświetlają kiedy to zrobiłem jako osobną datę.

Ponieważ jestem zajętym człowiekiem, nie wiem czy będę tutaj dużo publikował, a żaden martwy blog nie jest kompletny bez pierwszego postu, samotnie stojącego na straży pamięci co mogło być.

## Archiwum

Chciałem przenieść strony, które były na mojej starej witrynie, jako artykuły z datą, kiedy po raz pierwszy zostały opublikowane. Jednak okazało się, że są tam same bzdury, nie spełniające minimalnych standardów jakości na nowej stronie.

Ponieważ jednak usuwanie treści z internetu jest łamaniem regulaminu korzystania z szkolnej sieci komputerowej (punkt 5., podpunkt 2.: "Wszelkie informacje dostępne w sieci są czyimś prywatnym dobrem i nie wolno ich niszczyć lub zmieniać"; to _na pewno_ nie jest nadinterpretacja), dostępne są tutaj, w celowo trudno dostępnym formacie, razem z przyczyną dlaczego danej strony już nie lubię:

1. [Taw-check](archive/taw-check.pdf) -- podstawowe założenia okazały się błędne: wsadzanie plików do zipa nie jest problemem. Zaletą formatu wykorzystywanego przez open-source'owy program jest to, że inne programy nie mogą go otworzyć? Kompletny brak bezpieczeństwa i wykonywanie dowolnych skryptów jest zaletą? No chyba nie. Jeżeli chodzi o wiarygodne sprawdzanie to jest już SIO2, a jeżeli chodzi o testowanie to mały przystosowany do sytuacji i łatwo modyfikowalny skrypt jest dużo praktyczniejszy.
2. _[Element usunięty, ponieważ poświęcanie uwagi antyspołecznym działaniom w celu zdobycia uwagi jest dokładnie tym czego ci atencyjni terroryści chcą.]_
3. [_How to install and use oitimetool in modern times?_](archive/oitimetool.pdf) -- oitimetool przeszedł na nowszą wersję biblioteki, która była problemem, więc całość jest niepotrzebna.
4. [Polski Quikscript](archive/quikscript.pdf) -- nigdy nawet się tego do końca nie nauczyłem, mam wątpliwości czy to w ogóle może być dużo szybsze od zwykłego pisania. _Senior Quikscript_, który wprowadza połączenia między literami, wygląda na równie skomplikowany co kompletny system stenografii. A przerzucenie symboli z głosek, których nie ma w polskim do losowych głosek, które są tylko w polskim, nigdy nie było osiągnięciem wartym udokumentowania.
5. [_Zadania z biblioteczkami considered harmful_](archive/deathlib.pdf) -- moja opinia się zmieniła. Nadal jednak biblioteczki ≤ tekst.
