---
tags: j. polski, art
extra-copyright: "Oryginalny tytuł: <em>humanizm</em>"
---

# Realsprache

> Gdy z gliny uformuje się pożądany kształt, trzeba ją wypalić.
>
> <cite>--- prof. J. Polański</cite>

## I

Witam wszystkich. Nazywam się Jan Polański, jestem polonistą i językoznawcą, znanym z moich regularnych wpisów w czasopismach na temat współczesnego użycia naszej mowy ojczystej. Zostałem zaproszony tu dzisiaj, aby odpowiedzieć na pytanie: "skąd w języku biorą się zasady?"

Język w swoisty sposób dowodzi, że demokracja nie działa we wszystkich dziedzinach życia społecznego. Rozpatrzmy następujący przypadek: większość osób chciałaby, żeby forma "przygotowywuję" była poprawna -- ale już "analizowuję" cieszy się zerowym poparciem. Czy to oznacza, że należy codziennie, losowymi sposobami, w niedookreślone kierunki, zmieniać gramatykę, bo tak życzy sobie dzisiaj gmin? Osiągamy absurd ocierający się o groteskę!

Większość nie ma racji! Jak większość przegłosuje, że dwa i dwa to pięć, dwa i dwa nadal nie będzie pięć. Cztery to nigdy nie będzie pięć! Identyczną sytuację mamy w przypadku języka, ale do niego dopływa jeszcze więcej przyczyn. O język polski były toczone wojny. O niepodległość walczyliśmy, żeby móc posługiwać się mową ojczyźnianą _bez_ wrogich ingerencji. Przykładem niech będzie zmiana alfabetu na cyrylicę -- tylko jeden z pomysłów zaborcy rosyjskiego!

Obecnie wróg jest, że tak powiem, wewnętrzny: sami Polacy, w swoim niewytłumaczalnym kompleksie niższości i nienawiści do własnego kraju i narodu, chcą zmieniać język na swoją osobistą, krótkowzroczną korzyść.

Każdą wątpliwość językową można wytłumaczyć etymologią, analogią, badaniem tekstów literackich, odwołaniem się do konsensusu ekspertów, którzy znają się na temacie. Są ludzie, którzy to wszystko po prostu odrzucają, efektem Dunninga-Krugera tłumaczą sobie, że sami mogą podejmować takie decyzje. Ci wszyscy inni użytkownicy języka -- wszystkie czterdzieści milionów -- ich nie obchodzą!

Ja muszę powiedzieć, że tacy ludzie są po prostu społecznymi kalekami. Gdy się im próbuje wytłumaczyć ich błędy robią wszystko, aby to przypadkiem do nich nie dotarło. Słyszą to, co chcą usłyszeć: ktoś tam sławny kiedyś tak napisał, wyraził zrozumienie skąd się bierze błąd -- czasami nawet zdumiewa mnie, że ci ludzie zamiast po prostu przyznać mi, znaczy... językoznawcom, rację, szukają kulawych ciągów poronionych twierdzeń opartych na fałszywych aksjomatach, tworzących groteskowe potworki lingwistyczne.

I mimo tego wszystkiego, jak się im powie to wszystko, nadal niektórzy zaczynają, że według nich język polski jest arbitralny. Tutaj mam dla nich niespodziankę: nie jest! Język przez definicję jest najoptymalniejszym sposobem komunikacji jaki może powstać dla danej kultury. Jedynym wnioskiem może być, że ci ludzi są głupi -- i chcą być głupi! Jak się im język nie podoba, powinni przestać go używać, nieuki! Państwa też zachęcam, jak się komuś język polski nie podoba, proszę wstać i wyjść! Poczekam! ... Jak się komuś nasz język nie podoba, może się spakować i wyjechać za granicę, do- do Anglii, służyć im-, znaczy, Anglikom na zmywaku i nigdy nie wracać!

## II

**Wiadomości**\
_Na dzisiejszym wykładzie otwartym na Uniwersytecie Katowickim, wybitny polonista profesor Polański, w przypływie emocji, podczas przemówienia zasugerował, że osoby, którym nie podoba się język polski mogą... cytując, "spakować się i wyjechać za granicę do Anglii służyć im Anglikom na zmywaku i nigdy nie wracać". Nagranie kontrowersyjnej wypowiedzi szybko stało się popularne w internecie, a sam autor wypowiedzi za nią przeprosił na Facebooku, jednak odmówił udziału w naszym programie. Zaprosiliśmy więc Antoniego Szapira, znanego działacza społecznego z Katowic, z własnym spojrzeniem na sprawę._

**Antoni Szapir**\
Witam serdecznie. Jakie jest moje spojrzenie na sprawę? Ono jest bardzo proste. Apeluję o jedno. Proszę przestać wyzywać ludzi od idiotów. Nie jest to takie trudne, ja robię tak cały czas. Obrażając innych profesor Polański udowadnia tylko, że jego racje nie są w stanie wygrać w racjonalnej dyskusji. Nie zgadzasz się -- to super. Ale twoja opinia nie jest jedyna.

**Dziennikarz**\
_Profesor Polański jednak sugeruje, że niektóre opinie są bardziej uzasadnione od innych, nie jest to według Pana prawdą?_

**A. Szapir**\
Ma to w sobie ziarno prawdy, jednak kto decyduje, które opinie są bardziej uzasadnione, a które nie? Polański ze swoim wyobrażeniem jak -- stworzony przez Boga specjalnie dla nieomylnego narodu Lecha, Warsa i Sawy -- język ma działać w jego śnieżnobiałych pałacykach? Ja sobie tego nie życzę, Polacy sobie tego nie życzą.

**Dziennikarz**\
_Czyli według Pana tłum Polaków ma więcej do powiedzenia niż jeden wykształcony ekspert?_

**A. Szapir**\
Proszę mi wybaczyć, jestem staromodnym człowiekiem, ale ja wierzę w demokrację. Nie chodzi o to, że Polacy wiedzą lepiej niż eksperci, tylko wiedzą których ekspertów słuchać lepiej niż ci eksperci, którzy wskazują zawsze samych siebie.

## III

**J. Polański**\
Chciałbym zacząć od ponownego przeproszenia za to, co wydarzyło się ostatnim razem na jednej z moich lektur. To się więcej nie powtórzy. Nie będę się tu próbował tłumaczyć, proszę tylko o zrozumienie -- sytuacja, w jakiej znajduje się język polski jest tragiczna.

Niepoprawne formy imiesłowów znajdujemy w konstytucji, której niektórzy niby tak dzielnie i bezkrytycznie bronią.

Według ulicznych badań 67% Polaków uważa, że "wziąść" jest poprawną formą i niektórzy uważają, że to uzasadnia uznanie tej formy za dopuszczalną.

Wrzucanie pierwszej osoby spotkanej na ulicy do jednego worka z autorytetami języka polskiego to nadużycie! To przejaw wielkiego _kryzysu autorytetów_ -- zjawiska nękającego XXI wiek. Politycy przepisują historię i szukają skaz na życiorysach wielkich ludzi, którzy dokonują wielkich rzeczy; wykorzystują małe niedopatrzenia do całkowitego odrzucenia niewygodnych opinii czy faktów -- proszę mi zaufać, ta nagonka na moją osobę przez ostatnie kilkadziesiąt godzin jest tylko jednym z dowodów.

Autorytetami są osoby, które nie ulegają modom, nie podążają ślepo za tłumem, mają jasno wytyczone wartości. Nie bezdomny z ulicy, nie ruchy LGBT z ich genderową nowomową, nie Prawo i Sprawiedliwość zabierające nam frazeologizm "dobra zmiana". To nie oni powinni decydować o naszym wspólnym języku.

Po wczorajszej lekturze rozmawiałem z... proszę mi wybaczyć, nie pamiętam nazwiska. W każdym razie dowiedziałem się, że tutaj, w Katowicach w bibliotece znajduje się jedyny znany egzemplarz _Teorji źródła językowego_ międzywojennego profesora Konrada Heglowicza. Z tego co słyszałem już wcześniej, ta książka wydaje się udowadniać, że już w 1921 roku wiadomo było, że język jest tworzony przez autorytety: ludzie próbując się rozwinąć, przejść wyżej na drabinie społecznej, biorą przykład z elit, mówiących poprawną polszczyzną. Nie mogę się doczekać lektury.

## IV

**Wiadomości**\
_Pożar w Katowickiej Bibliotece Uniwersyteckiej zniszczył bezcenne archiwalne zbiory. Za sprawą szybkiej reakcji służb ratunkowych i straży pożarnej, nikt nie zginął, a straty zostały ograniczone do około 1600 książek, jednak około 200 z nich było ostatnimi egzemplarzami danego wydania lub nawet tytułu. Podejrzewane jest podpalenie._

_Cała sprawa podaje w wątpliwość kompetencje rektora Uniwersytetu Katowickiego, który ostatnio postanowił udostępnić archiwalne tytuły szerszemu gronu odbiorców, pomijając wymaganą przez polskie prawo weryfikację odwiedzających, obowiązkową przy publicznych zbiorach o takiej wartości. Prokuratura wszczęła postępowanie zarówno w sprawie podejrzeń podpalenia jak i możliwych niedopatrzeń administracji._

## V

**J. Polański**\
Dzisiejszy temat: "język polski w polskich szkołach". Ja nie jestem polityczną osobą, więc będę starał się unikać tematu reformy szkolnictwa. Zresztą wymienię Państwu dzisiaj tylko prawdy, które, choć niewygodne, są niepodważalne.

Po pierwsze, w szkołach obecnie nie kładzie się nacisku na prawidłową mowę. Wymysły jak dysleksja i dysgrafia to triumf leniwych osób na polu tresury swoich następników.

Rozwiązanie jest proste: każdy kto pełni zawód nauczyciela, _dowolnego przedmiotu_, powinien przejść kurs poprawnej polszczyzny. Jedyna przeszkoda między nami a krajem bez, że tak to nazwę, miękkiego analfabetyzmu to brak kręgosłupów polityków arywistycznych, bardziej zajętych zdobywaniem głosów od krótkowzrocznego elektoratu niż racjonalnym podejmowaniem decyzji.

Jakiś czas temu spotkałem się w teatrze z mężczyzną z Podlasia, który twierdził, że taka standaryzacja by "zabiła" regionalizmy. Taka logika zupełnie do mnie jednak nie przemawia, gdyż istnieje wyraźna różnica między regionalizmami a błędami i nie należy jej przekraczać.

Przez brak takiej edukacji nauczyciele, rodzice utrudniają niewymiernie swoim podopiecznym życie. Jako przykład podam tu taką sytuację: przychodzi do mnie list, otwieram go i zaczynam czytać: "Witam Pana". Taki list idzie do kosza! Spalić go! Takiego listu nie przeczytam, nieważne kto go przysyła, kolega czy nie kolega!

Dyscyplinę i precyzję słowa powszechnie się uważa za odzwierciedlenie dyscypliny i precyzji myśli. I jest to dokładnie powód, dla którego osoby o największej dyscyplinie i precyzji powinny być autorytetami w sprawach lingwistyki. Wspominałem już ostatnio o kryzysie autorytetów XXI wieku -- okazuje się jednak, że już od końca pierwszej wojny światowej mamy do czynienia z czysto populistycznymi konceptami języka popularnego i marksistowskiej dyktatury uzusu.

## VI

**Wiadomości**\
_Wydaje się, że żyjemy w tygodniu językowych kontrowersji. Najpierw profesor Polański kazał osobom krytycznym wobec jego teorii emigrować, co po wielu przeprosinach zostało mu wybaczone przez społeczność naukową. Następnie pożar w Katowickiej Bibliotece Uniwersyteckiej, przez prokuraturę mimo wielu wątpliwości uznany za wypadek. A teraz dzieląca Polaków wypowiedź prezydenta. W programie gości dzisiaj ekspert od współczesnego języka polskiego, absolwent Uniwersytetu Jagiellońskiego i jeden z naszych dziennikarzy._

_Skąd się biorą tak duże emocje przy rozmowie o języku?_

**Ekspert**\
Myślę, że to nie są emocje do języka, tylko do polityki. Politycy starają się kontrolować język i to wzbudza kontrowersje.

**Dziennikarz**\
_W jaki sposób politycy próbują kontrolować język? Ostatnia wypowiedź prezydenta nie była przecież próbą kontroli języka polskiego._

**Ekspert**\
To nie była próba zaprojektowana przez prezydenta, ale przez totalną opozycję, próbującą mniej lub bardziej świadomie wydzielić jak działa, a jak nie działa, gramatyka. Jest to jakaś patologia, bo od tego są językoznawcy: ja, pan Miodek, pan Polański.

## VII

**J. Polański**\
Świat prześladuje postawa instrumentalna wobec języka polskiego. Wszelka dyskusja o języku opiera się na pytaniach "jak może nam on pomóc w komunikacji?" Tylko osoba uznająca nasze dziedzictwo za wartość autoteliczną może wydać obiektywną ocenę. Język staje się polski w formie ale obcy w treści, co mi przypomina czasy Stalina.

Tak jak wtedy, ostatnio do Polski przybywa wiele osób z zagranicy -- ja się im nie dziwię, że nie dbają o nasz język. Wiadomo, dba się o rzeczy swoje, cudze to nam wszystko jedno. Sytuacja jest trochę podobna jak przy pożarach lasów w Stanach Zjednoczonych. Przybywa dużo osób z innego, mniej świadomego narodowo kraju, nie dbają one o środowisko i następną rzeczą jaką jesteśmy w stanie zaobserwować są katastrofalne klęski żywiołowe.

Polskie społeczeństwo potem pod takim naciskiem też przestaje dbać o swój język, nie chce wkładać w jego naukę więcej wysiłku niż wkładają imigranci, bo też chcą wyemigrować. Przez to grzeszą brakiem wyczucia stylistycznego. Osoby używające wulgaryzmów są kalekami niepełnosprawnymi językowo, niepotrafiącymi dobrać słownictwa do sytuacji. Czy to są wzorce do naśladowania? Nie.

Temat uważam za zamknięty.

Doskonale, wydaje mi się, że to wszystko. Znowu trochę się poddenerwowałem, ale wiedzą Państwo, lepiej mieć pasję do tego, co się robi przez całe życie, ha ha. Dziękuję serdecznie.

...

Przepraszam, czy ma ktoś z Państwa ogień? Zdaję sobie sprawę, że to może być niezdrowe, ale chciałem zapalić jednego papierosa przed kolejnym wykładem a parę dni temu skończyły mi się zapałki.

Mi wystarczy jedna.
