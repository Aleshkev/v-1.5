# Artykuł, którego nie opublikowałem

Napisałem artykuł, o tytule _Patointeligencja_, więc, jak się można domyślić, był zainspirowany pewną ostatnio popularną piosenką zwracającą uwagę na stan dzisiejszej młodzieży w najlepszych warszawskich szkołach. Zawierał niesamowite zwierzenia z prywatnego życia, wnikliwą i dogłębną poppsychologiczną analizę razem z pseudofilozoficznym uzasadnieniem zjawiska, a kończył się pozytywnym wnioskiem przywracającym wiarę w polskie społeczeństwo.

Podziwiałem też niesamowitą ekspresywność słowa _patointeligencja_, łączacego unikatowy internacjonalizm _inteligencja_ pochodzący z Polski z przedrostkiem _pato-_, tworząc rozpoznawalne dla wszystkich natychmiast znaczenie.

Mimo tego, im dłużej na tę "analizę" patrzyłem, tym mniej uniwersalna się wydawała, tym bardziej nieprzekonujące było to "uzasadnienie". "Wniosek" wyglądał jak wrzucony na siłę, żeby mnie znowu nie oskarżono o destruktywny nihilizm. "Zwierzenia" tworzyły możliwości wielu konsekwencji wobec mnie i innych, także prawnych, w dodatku nie były nawet jakieś wyjątkowe; byłyby też jakimś wywyższaniem się nad innych, mających większą wiedzę na ten temat, osiągnietym prawdopodobnie tylko poprzez naruszanie niepisanych zasad.

Więc opublikowanie tego tekstu było złym pomysłem; został on usunięty.

Gdy zacząłem tworzyć swoją nową stronę, jakkolwiek by to nie brzmiało, miałem pewną _wizję_. Miałem nawet manifest, ale składał się z tylko jednego merytorycznego punktu:

> Najwyższym celem strony jest osiągnięcie przyjemności i satysfakcji Autora; artykuły są pisane w tym celu, a publikowane są by być dowodem, że Autor, w myśli całkowitego sprzeciwu wobec tradycyjnym normom społecznym, nie przejmuje się jakie jest o nim wrażenie wykreowane na podstawie informacji zapisanych trwale.

Ale jest pewien problem: pisanie faszystowskiej propagandy też daje pewną przyjemność i satysfakcję, ale, od kiedy spotkałem prawdziwego korwinistę, nie ma mowy o tym, żebym to robił i publikował w internecie. Tutaj problemem jest negatywny wpływ jaki to może mieć, nawet nie dlatego, że kogoś przekonam, ale że znormalizuję totalitarną ideologię -- krzywdząc w jakiś sposób społeczeństwo.

Ale przy moim nieopublikowanym artykule głównie boję się konsekwencji wobec _mnie_, nie wobec kogokolwiek innego. Nie ma tu cienia odpowiedzialności, moralności czy dobrej woli.

Jeżeli każdy artykuł ma być dowodem sprzeciwu wobec normom, a ten jest nieopublikowany z powodu niepewności przed konsekwencjami takiego sprzeciwu, cały ten koncept nie działa.

Czyli próbuję upubliczniać rzeczy dobre dla mnie twierdząc, że jestem bardzo autentyczny i szczery, bo publikuję wszystko i nie obchodzi mnie opinia innych, podczas gdy tak naprawdę rzeczy nie takie dobre dla mnie pomijam? Ale to nawet nie jest jakiś pozytywne wrażenie jakie bym próbował wywrzeć; wmawiając komuś, że publikuję wszystko co napisałem, przyznaję się do tego, że przez cztery miesiące napisałem łącznie trzy strony tekstu.

Więc jestem zmuszony, żeby być uczciwym, odrzucić pewne założenia. Jednak odrzucenie tego manifestu by poddawało w wątpliwość czy ta strona w ogóle powinna istnieć. Czy może powinna zostać w tej chwili usunięta? Tworząc stronę chciałem nadać jej znaczenie, żeby jej życie nie było tak puste i bezcelowe jak ludzkie, ale to się nie udało.

Nie muszę chyba mówić, że popularność, polepszanie życia, zostawianie świata lepszym niż go zastałem, i tym podobne, zdecydowanie celami mojej strony nie są, z powodów oczywistych. Nie piszę o niczym konkretnym, nie jestem w niczym ekspertem, nie jestem interesującą osobą, więc wszelka próba osiągnięcia tych celów obecnie skończyłaby się przeciwieństwem sukcesu.

Dlatego zastosuję profesjonalny trik i stwierdzę, że szukanie tego znaczenia jest samo w sobie tym, co nadaje znaczenie. Po zabiciu strony, szukanie, czy może nawet znalezienie, znaczenia będzie niemożliwe, więc nie należy jej zabijać. Jakkolwiek nierozsądnie brzmi autor strony internetowej szukający sensu jej istnienia cztery miesiące po jej stworzeniu, tak właśnie to teraz wygląda.

Nie mam na myśli tutaj, że moja strona będzie się teraz składać _wyłącznie_ z metatekstów o samej sobie, na co może teraz się zapowiadać jeżeli 5/7 artykułów jest dokładnie tym. Myślałem nawet nad tym przez chwilę: mógłbym się odnosić w tych wewnętrznych metarozważaniach do spraw zewnętrznych (jak w tym artykule się odniosłem do _Patointeligencji_), żeby nie postawić po prostu monumentu mojemu egoizmowi, ale usłyszałem, że na GoFundMe jest podcast _Podcast_, który polega na ocenianiu poprzedniego odcinka tego podcastu. Nie wiem czy to jest prawda, bo było to powiedziane w wideo o charakterze komediowym, ale i tak pokazuje to, że mój pomysł nie jest oryginalny.

Nadal podoba mi się jednak idea mojego manifestu, więc on nadal obowiązuje, dopóki _prawdziwe_ znaczenie nie zostanie odkryte.
