# Wstęp do wyborczego Staszickuriera

Tradycyjnie, zwycięzca wyborów na prezydenta samorządu uczniowskiego zabierze ze sobą na pozycje władzy swój sztab i przez kolejne kilkanaście miesięcy będzie jedną z najważniejszych osób w szkole, mającą unikalny wpływ na jej działanie.

Jak co roku pojawia się pytanie: czy ma znaczenie, który kandydat zostanie wybrany? Większości osób potencjalna międzyszkolność festiwalu ekologicznego jest obojętna, nie jest dla niej problemem przynieść do szkoły własnego powerbanka lub ładowarkę, umie sama znaleźć w internecie obrazki kotków.

W postulatach ważna jest również szansa na ich zrealizowanie: coś, co trudno ocenić patrząc tylko na oficjalne eseje kandydatów i ich konta w mediach społecznościowych. Z pomocą przychodzi debata.

Kandydaci zaczęli siebie nawzajem atakować starannie dobranymi pytaniami, jednak wyraźnie powstrzymywali się przed pójściem za daleko, by nie wyjść na osobę niemiłą lub obrazić przypadkiem przy okazji swoich wyborców czy postulatów.

Maciek został zmuszony do przyznania, że nie jest w stanie stworzyć ogólnodostępnej mikrofalówki, a jego obroną okazał się przewidująco użyty w eseju zwrot "dołożymy wszelkich starań". Okazało się też, że wypożyczalnia powerbanków będzie miała ich ledwie około dwudziestu. Sprawił wrażenie, jakby już na początku debaty musiał przyjąć pozycję obronną i jedyne co mu zostało to tłumaczenie się z kumulujących się drobnych niedociągnięć w obietnicach.

Konstancja w podobnym tonie ogłosiła, że jej konferencja to nie ma być TEDx tylko coś "na wzór" TEDx-a. Członek jej sztabu się załamał gdy, po sugestii Arka, że książki i gry planszowe obiecywane przez nią do jej kącika wypoczynkowego znajdują się już w bibliotece, stwierdziła, że w jej kąciku "wypoczynkowym" nie trzeba będzie być cicho. Zapewniła nas za to, że jeżeli odpowiednio się wybierze dywany, nie będzie on stwarzał zagrożenia pożarowego.

Obietnice Arka Uhliga okazały się najtrudniejsze do zaatakowania: ponieważ są z kategorii mniej ambitnych, nie wymagają znacznych kosztów finansowych czy liberalnej interpretacji przepisów bezpieczeństwa. Sprawił przez to najlepsze wrażenie, wykazując się dodatkowo poczuciem humoru zarezerwowanym wydawałoby się tylko dla osoby nie biorącej wyborów na poważnie.

Kandydaci jednomyślnie zgodzili się, że nie należy jednorazowych żartów jednej osoby ze sztabu brać na poważnie i traktować jako element kampanii.

Nie padły pytania o bardziej filozoficzno-polityczne zagadnienia: w jaki sposób Maciek ma zamiar pogodzić "stanie na straży" wolności słowa i tolerancji jednocześnie? Dlaczego Konstancja promuje festiwal ekologiczny, ale odrzuca tęczowy piątek jako "dzielący społeczność"? Dlaczego Arek użył dwóch spacji koło siebie w swoim eseju i czy "pozytywna energia zebrana w szkolnych murach", którą chce "wykorzystać i podzielić się nią z innymi" jest atakiem na którąś religię?

Tzw. Jawne Dziennikarstwo Staszic debatę podsumowało: "Dawno nie widziałem, żeby ktoś kto sprawia wrażenie tak bardzo przygotowanego, tak bardzo przegrał debatę. Okazało się też, że można wygrać debatę obiecując najmniej."

Czy rzeczywiście nową strategią wygrywania wyborów w Staszicu okaże się obiecywanie jak najmniej?
