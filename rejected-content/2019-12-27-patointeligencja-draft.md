# Patointeligencja

Każda nietotalitarna ideologia czy system moralny opiera się na pojęciu indywidualnej wolności, jedyne różnice są między tym, czego ona dotyczy.

Jako "nastolatek" zdałem sobie sprawę z tego, że taka teoretyczna wolność jest niesamowicie mało widoczna w moim życiu, gdzie wszelkie decyzje wydają się raczej mało istotne, podjęte spośród starannie wyselekcjonowanej przez kogoś innego listy opcji. Pojawiła się potrzeba znalezienia _dowodu_ dla samego siebie, że wolność istnieje.

Jednak jeżeli wszystkie opcje są ustalone przez zewnętrzne środowisko i istnieje jakaś według mnie "najlepsza" opcja, przewidzenie, która to, jest dla innych zwykle łatwe, a przynajmniej możliwe. Żeby decyzja była nieprzewidywalna, musi być inna niż ta "najlepsza", najlepiej losowa. Wtedy nie można jednak mówić o żadnej wolności.

Możliwe jest, że wolność pojawia się gdy _nie jestem zewnętrznie zmuszony_ do określonego wyboru. Ale wtedy skąd wiem, że ta wolność istnieje? Czy jeżeli ktoś planuje zmienić moje zdanie siłą jeżeli podejmiemy "złą" decyzję, ale nie zrobi tego gdy od razu wybiorę "dobrą", czy to jest wolność jeżeli rzeczywiście wybiorę "dobrze"?

Rozwiązaniem jest wyjść poza przedstawiane nam opcje. Ale jeżeli jako opcje rozumiemy wszystko, na co pozwala środowisko, to wyjście poza nie wiąże się z łamaniem norm i zasad tego środowiska. W pewnym momencie przestało to być na tyle istotne, żeby cokolwiek powstrzymać.

Łamanie zasad wydawało się dowodem wolności, jednak od samego konceptu nie działa. Zasady dzielą się na _ważne_ i _nieważne_. Złamanie _ważnych_ kończy się wewnętrznymi moralnymi konsekwencjami, są to rzeczy niedopuszczalne, np. morderstwo. _Nieważne_ są wszystkimi innymi, więc stworzonymi przez społeczeństwo czy czynniki zewnętrzne, np. branie narkotyków. Łamanie zasad _nieważnych_ jest jedynym co można moralnie zrobić, więc to zrobiłem.

Okazało się jednak, że robienie tego w sekrecie aby uniknąć negatywnych konsekwencji sprawia, że tak naprawdę normy społeczne nie są łamane, ponieważ wymagają społeczeństwa jako świadków i sędzi. Pojawiły się osoby robiące to samo, co ja, i wątpliwość, czy wtedy po prostu nie zastępują rodziny i szkoły jako środowiska podejmującego za mnie decyzje.

Gdy robiłem regularnie rzeczy całkowicie zakazane, a nikt tego nie zauważał, nie reagował, uświadamiłem sobie, że jakikolwiek brak wolności nie jest spiskiem rodziców czy systemu szkolnictwa tylko naturalną cechą ludzi, a iluzja wolnej woli chroni nas przed absolutnym brakiem celu i sensu wszechświata, społeczeństwa, życia.

Rodzice i nauczyciele mają cały czas pretensje o rzeczy błahe i nieważne: po prawie zabiciu się ich dziecka w ciemności na torach kolejowych, po przyjściu do domu, każą podnieść podręcznik z podłogi, bo się jeszcze pognie. "Zero szacunku dla książek, potknie się a nie podniesie!"

Są oni całkowicie oderwani od rzeczywistości. Są widmami czasów, które minęły, próbującymi przerzucić swoje przestarzałe normy umierającego społeczeństwa na młode pokolenie. Przez to można traktować ich jako skomplikowane automaty, w przypływie troski chcące wiedzieć jak najwięcej, żeby to wykorzystać gdy następnym razem poczują potrzebę wygłoszenia diatryby i nałożenia ograniczeń na cokolwiek, co pozostało z niespójnej iluzji wolności.

Dlatego normy i zasady zostają odrzucone, galopujący nihilizm nie zastępuje ich niczym konkretnym. Życie nie ma jakiejś immanentnej wartości. Nie jest obiektywnym faktem, że kilka dodatkowych lat pod koniec życia będzie więcej warte niż palenie papierosów teraz.

Ale już schodzę na interpretację motywacji zachowania innych osób, co jest _zawsze_ złym pomysłem nie wiedząc nic o psychologii czy konsekwencjach takiego postępowania.

_Moim_ ostatecznym wnioskiem, częścią obecnej filozofii, jest zapożyczony z absurdyzmu koncept: życie istotnie jest absurdalne, a popełnienie samobójstwa czy ograniczanie sobie życia niezdrowymi uzależnieniami tylko zwiększa poziom tego absurdu. Opiera się to w pewien sposób na zewnętrznym obserwatorze lub transcendentalności opinii o poziomie absurdu, co nie jest zbyt prawdopodobne, ale na razie nie mam nic lepszego.

> Człowiek jest samoświadomym błędem buntującym się przeciwko swojemu stwórcy.
>
> <cite>--- Søren Kierkegaard</cite>

---

Oczywiście inspiracją była [_Patointeligencja_](https://www.youtube.com/watch?v=wTAibxp37vE). Nie będę nic o tym utworze mówił, oprócz dwóch rzeczy.

Po pierwsze, odpowiadając na pytanie "czy to prawda co tam mówi?": w mojej opinii, jest to trochę przesada, swoista hiperbolizacja w celach artystycznych, ale, bardziej niż niektórzy by chcieli to przyznać, możliwe.

Po drugie, bardzo podoba mi się tytuł. "Inteligencja" w tym znaczeniu jest jednym z najbardziej wschodnioeuropejskich, a nawet polskich, słów jakie istnieją międzynarodowo. _Intelligentsia_

---

- chcę udowodnić swoją wolność w podejmowaniu decyzji
- lecz jest to niemożliwe; decyzje i wybory są ustawione przez środowisko, jeżeli odrzuci się "przewidywalną" opcję, pozostaje losowy wybór, wcale nie będący wolnością
- może wolność to nie bycie zmuszonym do podjęcia jakiegoś wyboru; ale co wtedy nam daje wolność, skąd wiemy że ona istnieje, że nie jesteśmy w istocie zmuszani do tego wyboru, który akurat wybieramy?
- czemu nie jest po prostu tak, że stworzone środowiska sprawiło, że nasze wartości zrobiły tak, że podejmujemy "chcianą" decyzję, ale i tak nam nie ufa i zmusi nas siłą jeżeli podejmiemy inną?
- łamanie zasad jest więc dowodem na wolność, jednak samodestruktywnym: jeżeli złamie się nieważne zasady, niczego się nie udowadnia
  - jednak samemu ustalam, które zasady są ważne, a które nieważne i te ważne z definicji są niebezpieczne, niedopuszczalne do złamania
  - więc jestem skazany na łamanie tych nieważnych (norm społecznych, bez konsekwencji moralnych), co jednak niczego nie daje ponieważ łamanie norm społeczne opiera się na istnieniu społeczeństwa, więc tego w sekrecie się nie da robić
- pozostają więc tylko rzeczy hedonistyczne: picie, palenie, narkotyki, nieprzyjemne łamanie norm pozostaje odrzucone

---

- gdy już się robi regularnie rzeczy całkowicie zakazane, a nikt ich nie zauważa, nie reaguje, pojawia się realizacja że jakaś wolność rzeczywiście istnieje
- jednak rodzina, nauczyciele nadal mają pretensje o rzeczy błahe, nieważne
- pojawia się realizacja, że tacy dorośli są całkowicie oderwani od rzeczywistości, próbują przerzucić przestarzałe normy na młode pokolenie, co jest oczywiste, że skończy się porażką
- Dorosłych można traktować instrumentalnie, bez głębszych motywacji, intencji, wściubiają się w sprawy młodzieży w przypływie troski, robią kazania w przypływie desperacji po spojrzeniu na stan młodego pokolenia i odwracają plecy jak się im nie chce
- wszystkie normy zostają odrzucone, palenie jest tym samym co nie palenie
- tutaj: ja doszedłem do wniosku, że cały wszechświat nie ma żadnego sensu, celu; społeczeństwo nie ma sensu, celu; życie nie ma sensu, celu; jednak nie popełniam samobójstwa, byłoby to jakby zwiększeniem absurdu marnej egzystencji i z tego samego powodu nie należy pić, palić z powodów zdrowotnych, zwłaszcza jeśli to takie łatwe uniknąć od początku uzależnienia.
- inni dochodza do innych wniosków
- według mojej interpretacji patointeligencji, dzieciństwo bez żadnego dobra, piękna byłoby ostatecznym usprawiedliwieniem całkowitego odrzucenia norm społecznych i moralnych;

- całość jest osobistą pseudopsychologiczną interpretacją wymyśloną poniewczasie z jednej perspektywy, _osoby nie z blokowiska_
- jest to prawdopodobnie uproszczona narratywa, a tak naprawdę każdy człowiek ma różne podejście a wszelka jego decyzja jest motywowana niezmierzoną ilością czynników
