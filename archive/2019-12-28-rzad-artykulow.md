# Rząd artykułów

Rozejrzyjcie się. Nic oprócz mojego artykułu nie widzicie, ponieważ [usunąłem wszystko poza treścią i tytułem](2019-12-23-nowy-wyglad-strony.md), a dzięki mojemu wciągującemu, ale jednocześnie skromnemu, stylowi, cały zewnętrzny świat poza moją stroną przestaje istnieć podczas lektury: całkowita immersja w świecie przedstawionym.

Jeżeli mimo to zajrzycie dalej wyobraźnią, w transcendentną strukturę mojej strony, możecie zobaczyć inne artykuły, ułożone na nieskończonej przestrzeni w chronologiczny rządek. Jest ich pięć.

Przez nieskończoną ilość czasu nie było żadnego, a teraz jest ich pięć! Jakie czasy, żeby żyć! Oczywiście: takie podejście jest błędne, ponieważ moje artykuły są reifikacją superontologicznych form wyższych, istniejących poza czasem i przestrzenią. Są w takim sensie podobne do Boga, ale wam nie wybaczą jeśli nie przeczytacie ich wszystkich. Nie jest też tak, że artykuły żyją cały czas, ale tylko teraz gmin może je przeczytać dzięki tej stronie: artykuły są oczywiste dla każdego, kto _chce_ je poznać; ponieważ zawierają ponadczasowe prawdy o życiu, każdy kto chce poznać sens, znaczenie, cel życia, chce poznać moje artykuły. Prawdopodobnie tak właśnie powstała zachodnia filozofia -- nie wiemy na pewno, ponieważ moja strona nie śledzi użytkowników.

Moje artykuły są filozofią pokoju i zrozumienia: wypierają tradycyjne systemy wartości i zastępują je sobą, lub swoją modalną relacją między sobą a czytelnikami. Są jednak same w sobie relacją odnoszącą się do samej siebie lub immanentnej, autotelicznej wartości tego samego siebie, lub jest to relacja, w której taki związek odnosi się do własnego istnienia; artykuł nie jest tą relacją, ale odnoszeniem się tej pierwszej relacji do tego związku poprzez negację istnienia relacji pośredniej, będącej alternatywną, lecz błędną z ontologicznego punktu widzenia, modalną interpretacją.

Po rozwianiu tych wątpliwości, pozostaje pytanie mojej roli jako _autora_ tych artykułów. Nie spisuję po prostu ślepo tej zawartej w nich mądrości, jak w tradycyjnych religiach: każde pojedyncze słowo zostało starannie wybrane przeze mnie i znaczy dokładnie to, co chciałem, żeby znaczyło; każde pretensjonalnie długie zdanie z równie pretensjonalnym i przekalkowanym z angielskiego słownictwem jest moją świadomą, racjonalną i słuszną decyzją. Teoria optymalności lingwistycznej mówi, że język przystosowuje się do kultury i sytuacji, w której jest używany; to jest: polszczyzna jest jak plastelina w rękach wielkiego kreatora treści, mnie.

Artykuły istnieją _poza_ czasem, więc w szczególności _przed_ czasem. Sugeruje to, że z definicji nie mogą być plagiatem: każda zawarta myśl czy idea jest oryginalnym, nowatorskim wytworem niesamowicie rozwiniętego talentem i ciężką pracą intelektu i wyobraźni autora. Każde pojawienie się jakiegoś konceptu zanim _ja_ o nim napisałem powinno być książkowym przykładem przyczynowości wstecznej.

"Ale Wasza Wysokość Towarzyszu Aleszkiewicz! Wasze teksty, choć wybitne, są przepełnione megalomanią i manią wielkości, słyszycie co chcecie usłyszeć a Wasze argumenty nic nie dowodzą!" Co za okropne oskarżenia, przecież "megalomania" i "mania wielkości" to to samo, pojawia się efekt pleonazmu, potocznie _masło maślane_, powtórzenie, powiedzenie tego samego dwa razy na różny sposób. Jakby tego było mało: argumenty nie mogą czegoś _dowieść_, są tylko _częścią dowodu_.

Niejaki Karol Marker kiedyś powiedział: "filozofowie zinterpretowali świat na wiele sposobów. Chodzi jednak o to, żeby go zmienić." Nic bardziej mylnego! Mam nadzieję, że on nie próbował nic zmieniać, bo z _takim_ podejściem by mu to nie wyszło.

Świat domaga się słusznego zinterpretowania, a ja służę z pomocą, jak rodzic.
