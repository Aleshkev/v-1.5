# Nowy wygląd strony

Przeprojektowałem właśnie moją stronę. Zajęło mi to jeden dzień, ponieważ głównie _usuwałem_ rzeczy, nie dodawałem. Usunąłem notatki na marginesie, do których miałem tak duże nadzieje. Usunąłem kolory linków, cytatów i bloków kodu. Usunąłem wszystkie tagi. Usunąłem nawigację z prawego górnego rogu.

Można zapytać: czemu? Czemu zastosowałem schemat postępowania surowego, apodyktycznego boga wobec niewinnych, przeze mnie samego stworzonych, elementów designu?

Ponieważ po długim zastanowieniu i doświadczeniu przy pisaniu zatrważającej ilości artykułów (czterech) doszedłem do wniosku, że niektóre rzeczy się nie przydają. Gdy je usunąłem, inne rzeczy stały się niepotrzebne i w efekcie został tylko minimalny szkielet, ściany nośne, systemu wyświetlania treści.

Nad notatkami na marginesie spędziłem dość dużo czasu i wysiłku. Teraz zostały wyrzucone, wszystko co ich dotyczyło -- usunięte.

Patrząc z zewnątrz, jest to triumf niedoprecyzowanej, irracjonalnej idei nad funkcjonalnością, zwycięstwo chwilowego impulsu nad długotrwałą decyzją. Nasuwające w najgorszy możliwy sposób pytania natury filozoficznej: jest to przejaw absolutnej mojej wolności czy też całkowitego jej braku? Czy można mówić o wolności jeżeli idę tylko posłusznie ścieżką wyznaczoną przez przeszłego _mnie_? Czy można mówić o wolności jeżeli mogę tylko zgadywać co przyszłe _ja_ zrobi i decyzje muszę podejmować zakładając, że może działać przeciwko nim?

Co jednak jeżeli to wszystko było zaplanowanym eksperymentem, wszelkie elementy prototypem do sprawdzenia ich funkcjonalności i przydatności? Przez ten czas, rynek zweryfikował. Prawie wszystko zostało usunięte jako niefunkcjonalne lub nieprzydatne. Chociaż nieoczekiwanie, to zgodnie z początkowymi zamierzeniami.

Takiego eksperymentu jednak nie było.
